مدیریت سورس کد با git
====

کنترل نسخه روش‌هایی برای ثبت تغییرات کدها و نوشته‌هایمان است، با این امکان که هرگاه بنا برنیازمان به مرحله‌ی خاصی از تغییرات ثبت شده برویم.

روش‌ها و همچنین ابزارهای زیادی برای این کار معرفی شده اند و git  یکی از این ابزارهاست که یکی از بهترین برنامه‌نویسان یعنی لینوس توروالدز -خالق لینوکس- آن را نوشته است.

در سرتاسر اینترنت می‌توانید داستان‌های زیادی از دلیل و تاریخچه‌ی ایجاد گیت بخوانید اما در این نوشتار تنها نگاهی کوتاه و کاربردی به موضوع دارد.

چرا نیاز داریم از ابزارهای مدیریت کد منبع استفاده کنیم؟
====

اگر تابحال تجربه‌ای هرچند کوتاه در برنامه‌نویسی داشته باشید احتمالا تجربه‌ی از دست‌دادن بخشی از  پروژه را به دلایل گوناگون مثل ذخیره‌ی ناخواسته در هنگام قطعی برق یا تغییراتی که بعدا باعث بروز مشکل شده‌اند و دلایل بی‌شمار دیگر داشته‌اید.شاید هم به‌عنوان راه‌حل روش‌هایی مانند کپی‌گرفتن از کل فایل‌ها و اطلاعات پروژه در زمان‌های مختلف برای حفظ حالت خاصی از تغییرات را استفاده کرده باشید.

این کار تا حدی جواب می‌دهد، اما در این صورت با انبوهی از دایرکتوری‌هایی که مانند یک غول بی‌شاخ و دم بزرگ می‌شوند چه میکنید؟ و از آن بدتر چگونه آن را با افراد دیگری که با شما در انجام آن همکاری میکنند مشترک می‌شوید؟

ابزارهای مدیریت کد منبع پاسخی برای این شلختگی‌ها و شلوغی‌هاست. با استفاده از این ابزارها می‌توانید هرلحظه که مایل بودید تغییرات خود را ثبت کنید، به تغییرات ثبت شده در گذشته را برگردانید و به راحتی با دوستان و افراد تیمتان روی پروژه همکاری کنید، بدون اینکه نگران بهم‌ریختگی و نامنظم شدن در کدهای پروژه باشید.میتوانید برای هر تغییر که ثبت میکنید توضیحاتی بنویسید، تغییرات که دیگران در پروژه لحاظ نموده اند را ببینید و البته منشاء باگ‌ها و خطاهای احتمالی را به سادگی یافته و رفع‌ورجوع کنید.

در این میان ابزارهای زیادی برای این‌دست کارها ساخته شده است که git، svn، mercurial و  cvs معروف‌ترین این ابزارها هستند که البته در این میان ابزار git یکی از جوانترین و پرطرفدارترین ابزارهای مدیریت کدمنبع است و در این کتاب با این ابزار آشنا میشویم.


چرا git
====
گیت یک سیستم مدیریت کد منبع توزیع شده است. در سیستم‌های توزیع‌شده هرکسی که به مخزن اصلی دسترسی دارد، یک کپی از مخزن اصلی را در اختیار داشته و تغییرات خود را روی آن ثبت می‌کند و می‌تواند این تغییرات را با تغییرات بقیه‌ی اعضا ترکیب کرده و یا به سرور اصلی اضافه کند.

همچنین نرم‌افزارها و پروژه های بزرگی از گیت به عنوان ابزار کنترل کدهای نرم افزار استفاده میکنند که از آن جمله میتوان کرنل لینوکس، jquery، زبان روبی و ... را نام برد.

تیم توسعه‌ی گیت یک نرم‌افزار تحت خط فرمان برای استفاده از گیت ساخته است. همچنین پروژه های زیادی هم برای کار با گیت چه به‌عنوان پلاگین برای ویرایشگرها و محیط‌های مجتمع توسعه و چه بصورت برنامه‌های جدا با رابط گرافیکی توسعه داده می‌شوند و امروز تقریبا در هرمحیطی میتوان روشی برای استفاده از گیت یافت.
